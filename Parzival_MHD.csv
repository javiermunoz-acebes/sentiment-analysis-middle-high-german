Anfortas unt die sîn;;;;;
noch vor jâmer dolten pîn.;;;;;
ir triwe liez in in der nôt.;;;;;
dick er warb umb si den tôt:;;;;;
der wære och schiere an im geschehn,;;;;;
wan daz sin dicke liezen sehn;;;;;
den grâl und des grâles kraft.;;;;;
er sprach zuo sîner rîterschaft;;;;;
«ich weiz wol, pflægt ir triuwe,;;;;;
so erbarmet iuch mîn riuwe.;;;;;
wie lange sol diz an mir wern?;;;;;
welt ir iu selben rehtes gern,;;;;;
sô müezt ir gelten mich vor gote.;;;;;
ich stuont ie gerne ziwerm gebote,;;;;;
sît ich von êrste wâpen truoc.;;;;;
ich hân enkolten des genuoc,;;;;;
op mir ie unprîs geschach,;;;;;
unt op daz iwer keiner sach.;;;;;
sît ir vor untriwen bewart,;;;;;
sô lœst mich durch des helmes art;;;;;
unt durch des schildes orden.;;;;;
ir sît dick innen worden,;;;;;
ob ez iu niht versmâhte,;;;;;
daz ich diu beidiu brâhte;;;;;
unverzagt ûf rîterlîchiu werc.;;;;;
ich hân tal unde berc;;;;;
mit maneger tjost überzilt;;;;;
unt mit dem swerte alsô gespilt,;;;;;
daz es die vînde an mir verdrôz,;;;;;
swie wênc ich des gein iu genôz.;;;;;
Ich freuden ellende,;;;;;
zem urteillîchem ende;;;;;
beklage ich eine iuch alle:;;;;;
sô næht ez iwerem valle,;;;;;
irn lât mich von iu scheiden.;;;;;
mîn kumber solt iu leiden.;;;;;
ir habt gesehn und ouch vernomn,;;;;;
wie mir diz ungelücke ist komn.;;;;;
waz toug ich iu ze hêrren nuo?;;;;;
ez ist iu leider alze vruo,;;;;;
wirt iwer sêle an mir verlorn.;;;;;
waz sites habt ir iu erkorn?»;;;;;
si heten kumbers in erlôst,;;;;;
wan der trœstenlîche trôst,;;;;;
den Trevrizent dort vorne sprach,;;;;;
als er am grâle geschriben sach.;;;;;
si warten anderstunt des man;;;;;
dem al sîn freude aldâ entran,;;;;;
und der helflîchen stunde;;;;;
der vrâge von sîm munde.;;;;;
der künec sich dicke des bewac,;;;;;
daz er blinzender ougen pflac;;;;;
etswenne gein vier tagn.;;;;;
sô wart er zuome  grâle getragn,;;;;;
ez wære im lieb ode leit:;;;;;
sô twang in des diu siechheit,;;;;;
daz er d'ougen ûf swanc:;;;;;
sô muoser âne sînen danc;;;;;
lebn und niht ersterben.;;;;;
sus kundens mit im werben;;;;;
Unz an den tac daz Parzivâl;;;;;
unt Feirefîz der vêch gemâl;;;;;
mit freudn ûf Munsalvæsche riten.;;;;;
nu hete diu wîle des erbiten,;;;;;
daz Mars oder Jupiter;;;;;
wâren komen wider her;;;;;
al zornec mit ir loufte;;;;;
(sô was er der verkoufte);;;;;
dar si sich von sprunge huoben ê.;;;;;
daz tet an sîner wunden wê;;;;;
Anfortase, der sô qual,;;;;;
magede und rîter hôrten schal;;;;;
von sîme geschreie dicke,;;;;;
unt die jâmerlîchen blicke;;;;;
tet er in mit den ougen kunt.;;;;;
er was unhelfeclîche wunt:;;;;;
si mohten im gehelfen niht.;;;;;
iedoch diu âventiure giht,;;;;;
im kom diu wâre helfe nuo.;;;;;
si griffen herzen jâmers zuo.;;;;;
swenn im diu scharphe sûre nôt;;;;;
daz strenge ungemach gebôt,;;;;;
sô wart der luft gesüezet,;;;;;
der wunden smac gebüezet.;;;;;
vor im ûfem teppech lac;;;;;
pigment und zerbenzînen smac,;;;;;
müzzel unt arômatâ.;;;;;
durch süezen luft lag ouch dâ;;;;;
drîakl und amber tiure:;;;;;
der smac was gehiure.;;;;;
Swâ man ûfen teppech trat,;;;;;
cardemôm, jeroffel, muscât,;;;;;
lac gebrochen undr ir füezen;;;;;
durh den luft süezen:;;;;;
sô daz mit triten wart gebert,;;;;;
sô was dâ sûr smac erwert.;;;;;
sîn fiwer was lign alôê:;;;;;
daz hân ich iu gesaget ê.;;;;;
ame spanbette die stollen sîn;;;;;
wâren vipperhornîn.;;;;;
durch ruowen fürz gelüppe;;;;;
von würzen manec gestüppe;;;;;
was ûf den kultern gesæt.;;;;;
gesteppet unde niht genæt;;;;;
was dâ er ûfe lente,;;;;;
pfell von Nourîente,;;;;;
unt palmât was sîn matraz.;;;;;
sîn spanbette was noch paz;;;;;
gehêrt mit edelen steinen,;;;;;
unt anders enkeinen.;;;;;
daz spanbette zôch zein ander;;;;;
strangen von salamander:;;;;;
daz wârn undr im diu ricseil.;;;;;
er hete an freuden kranken teil.;;;;;
ez was rîche an allen sîten:;;;;;
niemen darf des strîten;;;;;
daz er bezzerz ie gesæhe.;;;;;
ez was tiwer unde wæhe;;;;;
von der edeln steine geslehte.;;;;;
die hœrt hie nennen rehte.;;;;;
Karfunkl unt silenîtes,;;;;;
balax unt gagâtromes,;;;;;
ônix unt calcidôn,;;;;;
coralîs unt bestîôn,;;;;;
unjô unt optallîes,;;;;;
cerâuns unt epistîtes,;;;;;
jerachîtes unt eljotrôpîâ,;;;;;
panthers unt antrodrâgmâ,;;;;;
prasem unde saddâ,;;;;;
emathîtes unt djonisîâ,;;;;;
achâtes unt celidôn,;;;;;
sardonîs unt calcofôn,;;;;;
cornîol unt jaspîs,;;;;;
echîtes unt îrîs,;;;;;
gagâtes unt ligûrîus,;;;;;
abestô unt cegôlitus,;;;;;
galactîdâ unt jacinctus,;;;;;
orîtes unt enîdrus,;;;;;
absist unt alabandâ,;;;;;
crisolecter unt hîennîâ,;;;;;
smârât unt magnes,;;;;;
sapfîr unt pirrîtes.;;;;;
ouch stuont her unde dâ;;;;;
turkoyse unt lipparêâ,;;;;;
crisolte, rubîne,;;;;;
paleise unt sardîne,;;;;;
adamas unt crisoprassîs,;;;;;
melochîtes unt dîadochîs,;;;;;
pêanîtes unt mêdus,;;;;;
berillus unt topazîus.;;;;;
Etslîcher lêrte hôhen muot:;;;;;
ze sælde unt ze erzenîe guot;;;;;
was dâ maneges steines sunder art.;;;;;
vil kraft man an in innen wart,;;;;;
derz versuochen kund mit listen.;;;;;
dâ mite si muosen vristen;;;;;
Anfortas, der ir herze truoc:;;;;;
sîme volke er jâmers gap genuoc.;;;;;
doch wirt nu freude an im vernomn.;;;;;
in Terre de salvæsche ist komn,;;;;;
von Jôflanze gestrichen,;;;;;
dem sîn sorge was entwichen,;;;;;
Parzivâl, sîn bruoder unde ein magt.;;;;;
mir ist niht für wâr gesagt,;;;;;
wie verr dâ zwischen wære.;;;;;
si erfüern nu strîtes mære:;;;;;
wan Cundrîe ir geleite;;;;;
schiet si von arbeite.;;;;;
si riten gein einer warte.;;;;;
dâ gâhte gein in harte;;;;;
manc wol geriten templeis,;;;;;
gewâpent. die wârn sô kurteis,;;;;;
ame geleite si wol sâhen;;;;;
daz in freude solte nâhen.;;;;;
der selben rotte meister sprach,;;;;;
dô er vil turteltûben sach;;;;;
glesten ab Cundrîen wât,;;;;;
«unser sorge ein ende hât:;;;;;
mit des grâls insigel hie;;;;;
kumt uns des wir gerten ie,;;;;;
Sît uns der jâmerstric beslôz.;;;;;
habt stille: uns næhet freude grôz.»;;;;;
Feirefîz Anschevîn;;;;;
mant Parzivâln den bruoder sîn;;;;;
an der selben zîte,;;;;;
und gâhte geime strîte.;;;;;
Cundrîe in mit dem zoume vienc,;;;;;
daz sîner tjost dâ niht ergienc.;;;;;
dô sprach diu maget rûch gemâl;;;;;
bald zir hêrren Parzivâl;;;;;
«schilde und baniere;;;;;
möht ir rekennen schiere.;;;;;
dort habt niht wans grâles schar:;;;;;
die sint vil diensthaft iu gar.»;;;;;
dô sprach der werde heiden;;;;;
«sô sî der strît gescheiden.»;;;;;
Parzivâl Cundrîen bat;;;;;
gein in rîten ûf den pfat.;;;;;
diu reit und sagt in mære,;;;;;
waz in freuden komen wære.;;;;;
swaz dâ templeise was,;;;;;
die rebeizten nider ûfez gras.;;;;;
an den selben stunden;;;;;
manc helm wart ab gebunden.;;;;;
Parzivâln enpfiengen si ze fuoz:;;;;;
ein segen dûhte si sîn gruoz.;;;;;
si enpfiengn och Feirefîzen;;;;;
den swarzen unt den wîzen.;;;;;
ûf Munsalvæsche wart geriten;;;;;
al weinde und doch mit freude siten.;;;;;
Si funden volkes ungezalt,;;;;;
mangen wünneclîchen rîter alt,;;;;;
edeliu kint, vil sarjante.;;;;;
diu trûrge mahinante;;;;;
dirre künfte vrô wol mohten sîn.;;;;;
Feirefîz Anschevîn;;;;;
unt Parzivâl, si bêde,;;;;;
vor dem palas an der grêde;;;;;
si wurden wol enpfangen.;;;;;
in den palas wart gegangen.;;;;;
dâ lac nâh ir gewonheit;;;;;
hundert sinwel teppech breit,;;;;;
ûf ieslîchem ein pflûmît;;;;;
und ein kulter lanc von samît.;;;;;
fuorn die zwên mit witzen,;;;;;
si mohtn etswâ dâ sitzen,;;;;;
unz manz harnasch von in enpfienc.;;;;;
ein kamerær dar nâher gienc:;;;;;
der brâht in kleider rîche,;;;;;
den beiden al gelîche.;;;;;
si sâzen, swaz dâ rîter was.;;;;;
man truoc von golde (ez was niht glas);;;;;
für si manegen tiwern schâl.;;;;;
Feirefîz unt Parzivâl;;;;;
trunken unde giengen dan;;;;;
zAnfortase dem trûrgen man.;;;;;
ir habt wol ê vernomen daz;;;;;
der lente, unt daz er selten saz,;;;;;
unt wie sîn bette gehêret was.;;;;;
dise zwêne enpfienc dô Anfortas;;;;;
Vrœlîche unt doch mit jâmers siten.;;;;;
er sprach «ich hân unsanfte erbiten,;;;;;
wirde ich immer von iu vrô.;;;;;
ir schiet nu jungest von mir sô,;;;;;
pflegt ir helflîcher triuwe,;;;;;
man siht iuch drumbe in riuwe.;;;;;
wurde ie prîs von iu gesagt,;;;;;
hie sî rîter oder magt,;;;;;
werbet mir dâ zin den tôt;;;;;
und lât sich enden mîne nôt.;;;;;
sît ir genant Parzivâl,;;;;;
sô wert mîn sehen an den grâl;;;;;
siben naht und aht tage:;;;;;
dâ mite ist wendec al mîn klage.;;;;;
ine getar iuch anders warnen niht:;;;;;
wol iu, op man iu helfe giht.;;;;;
iwer geselle ist hie ein vremder man:;;;;;
sîns stêns ich im vor mir niht gan.;;;;;
wan lât irn varn an sîn gemach?»;;;;;
alweinde Parzivâl dô sprach;;;;;
«saget mir wâ der grâl hie lige.;;;;;
op diu gotes güete an mir gesige,;;;;;
des wirt wol innen disiu schar.»;;;;;
sîn venje er viel des endes dar;;;;;
drîstunt zêrn der Trinitât:;;;;;
er warp daz müese werden rât;;;;;
des trûrgen mannes herzesêr.;;;;;
er riht sich ûf und sprach dô mêr;;;;;
«œheim, waz wirret dier?»;;;;;
der durch sant Silvestern einen stier;;;;;
Von tôde lebendec dan hiez gên,;;;;;
unt der Lazarum bat ûf stên,;;;;;
der selbe half daz Anfortas;;;;;
wart gesunt unt wol genas.;;;;;
swaz der Franzoys heizt flôrî,;;;;;
der glast kom sînem velle bî.;;;;;
Parzivâls schœn was nu ein wint,;;;;;
und Absalôn Dâvîdes kint,;;;;;
von Ascalûn Vergulaht,;;;;;
und al den schœne was geslaht,;;;;;
unt des man Gahmurete jach;;;;;
dô mann în zogen sach;;;;;
ze Kanvoleiz sô wünneclîch,;;;;;
ir decheins schœn was der gelîch,;;;;;
die Anfortas ûz siechheit truoc.;;;;;
got noch künste kan genuoc.;;;;;
da ergienc dô dehein ander wal,;;;;;
wan die diu schrift ame grâl;;;;;
hete ze hêrren in benant:;;;;;
Parzivâl wart schiere bekant;;;;;
ze künige unt ze hêrren dâ.;;;;;
ich wæne iemen anderswâ;;;;;
funde zwêne als rîche man,;;;;;
ob ich rîcheit prüeven kan,;;;;;
als Parzivâl unt Feirefîz.;;;;;
man bôt vil dienstlîchen vlîz;;;;;
dem wirte unt sîme gaste.;;;;;
ine weiz wie mange raste;;;;;
Condwîr âmûrs dô was geriten;;;;;
gein Munsalvæsch mit freude siten.;;;;;
Si hete die wârheit ê vernomen:;;;;;
solch botschaft was nâh ir komen,;;;;;
daz wendec wære ir klagendiu nôt.;;;;;
der herzoge Kyôt;;;;;
und anders manec werder man;;;;;
heten si gefüeret dan;;;;;
ze Terre de salvæsche in den walt,;;;;;
dâ mit der tjoste wart gevalt;;;;;
Segramors unt dâ der snê;;;;;
mit bluote sich ir glîcht ê.;;;;;
dâ solte Parzivâl si holn:;;;;;
die reise er gerne mohte doln.;;;;;
disiu mær sagt im ein templeis,;;;;;
«manec rîter kurteis;;;;;
die küngîn hânt mit zühten brâht.»;;;;;
Parzivâl was sô bedâht,;;;;;
er nam ein teil des grâles schar;;;;;
und reit für Trevrizenden dar.;;;;;
des herze wart der mære vrô,;;;;;
daz Anfortases dinc alsô;;;;;
stuont daz er der tjost niht starp;;;;;
unt im diu vrâge ruowe erwarp.;;;;;
dô sprach er «got vil tougen hât.;;;;;
wer gesaz ie an sînen rât,;;;;;
ode wer weiz ende sîner kraft?;;;;;
al die engel mit ir geselleschaft;;;;;
bevindentz nimmer an den ort.;;;;;
got ist mensch unt sîns vater wort,;;;;;
got ist vater unde suon,;;;;;
sîn geist mac grôze helfe tuon.»;;;;;
Trevrizent ze Parzivâle sprach;;;;;
«grœzer wunder selten ie geschach,;;;;;
sît ir ab got erzürnet hât;;;;;
daz sîn endelôsiu Trinitât;;;;;
iwers willen werhaft worden ist.;;;;;
ich louc durch ableitens list;;;;;
vome grâl, wiez umb in stüende.;;;;;
gebt mir wandel für die süende:;;;;;
ich sol gehôrsam iu nu sîn,;;;;;
swester sun unt der hêrre mîn.;;;;;
daz die vertriben geiste;;;;;
mit der gotes volleiste;;;;;
bî dem grâle wæren,;;;;;
kom iu von mir ze mæren,;;;;;
unz daz si hulde dâ gebiten.;;;;;
got ist stæt mit sölhen siten,;;;;;
er strîtet iemmer wider sie,;;;;;
die ich iu ze hulden nante hie.;;;;;
swer sîns lônes iht wil tragn,;;;;;
der muoz den selben widersagn.;;;;;
êweclîch sint si verlorn:;;;;;
die vlust si selbe hânt erkorn.;;;;;
mich müet et iwer arbeit:;;;;;
ez was ie ungewonheit,;;;;;
daz den grâl ze keinen zîten;;;;;
iemen möhte erstrîten:;;;;;
ich het iuch gern dâ von genomn.;;;;;
nu ist ez anders umb iuch komn:;;;;;
sich hât gehœhet iwer gewin.;;;;;
nu kêrt an diemuot iwern sin.»;;;;;
Parzivâl zuo sîm œheim sprach;;;;;
«ich wil si sehen, diech nie gesach;;;;;
inre fünf jâren.;;;;;
dô wir bi ein ander wâren,;;;;;
si was mir liep: als ist se ouch noch.;;;;;
dînen rât wil ich haben doch,;;;;;
die wîle uns scheidet niht der tôt:;;;;;
du riet mir ê in grôzer nôt.;;;;;
ich wil gein mîme wîbe komn,;;;;;
der kunft ich gein mir hân vernomn;;;;;
bî dem Plimizœle an einer stat.»;;;;;
urloup er im dô geben bat.;;;;;
do bevalh in gote der guote man.;;;;;
Parzivâl die naht streich dan:;;;;;
sînen gesellen was der walt wol kunt.;;;;;
do ez tagt, dô vant er lieben funt,;;;;;
manec gezelt ûf geslagen.;;;;;
ûzem lant ze Brôbarz, hôrt ich sagen,;;;;;
was vil banier dâ gestecket,;;;;;
manec schilt dernâch getrecket:;;;;;
sîns landes fürsten lâgen dâ.;;;;;
Parzivâl der vrâgte wâ;;;;;
diu küngîn selbe læge,;;;;;
ob si sunderringes pflæge.;;;;;
man zeigte im aldâ si lac;;;;;
und wol gehêrtes ringes pflac,;;;;;
mit gezelten umbevangen.;;;;;
nu was von Katelangen;;;;;
der herzog Kyôt smorgens vruo;;;;;
ûf gestanden: dise riten zuo.;;;;;
Des tages blic was dennoch grâ.;;;;;
Kyôt iedoch erkant aldâ;;;;;
des grâles wâpen an der schar:;;;;;
si fuorten turteltûben gar.;;;;;
do ersiufte sîn alter lîp,;;;;;
wan Schoysîân sîn kiusche wîp;;;;;
ze Munsalvæsche im sælde erwarp,;;;;;
diu von Sigûn gebürte erstarp.;;;;;
Kyôt gein Parzivâle gienc,;;;;;
in unt die sîne er wol enpfienc.;;;;;
er sant ein junchêrrelîn;;;;;
nâch dem marschalke der künegîn,;;;;;
und bat in schaffen guot gemach;;;;;
swaz er dâ rîter halden sach.;;;;;
er fuort in selben mit der hant,;;;;;
da er der küngîn kamern vant,;;;;;
ein kleine gezelt von buckeram.;;;;;
dez harnasch man gar von im dâ nam.;;;;;
diu küngîn des noch niht enweiz.;;;;;
Loherangrîn unt Kardeiz;;;;;
vant Parzivâl bî ir ligen;;;;;
(dô muose freude an im gesigen);;;;;
in eime gezelt hôh unde wît,;;;;;
dâ her unt dâ in alle sît;;;;;
clârer frouwen lac genuoc.;;;;;
Kyôt ûfz declachen sluoc,;;;;;
er bat die küngîn wachen;;;;;
unt vrœlîche lachen.;;;;;
si blicte ûf und sah ir man.;;;;;
si hete niht wanz hemde an:;;;;;
Umb sich siz deckelachen swanc,;;;;;
fürz pette ûfen teppech spranc;;;;;
Cundwîr âmûrs diu lieht gemâl.;;;;;
ouch umbevienc si Parzivâl:;;;;;
man sagte mir, si kusten sich.;;;;;
si sprach «mir hât gelücke dich;;;;;
gesendet, herzen freude mîn.»;;;;;
si bat in willekomen sîn,;;;;;
«nu solt ich zürnen: ine mac.;;;;;
gêrt sî diu wîle unt dirre tac,;;;;;
der mir brâht disen umbevanc,;;;;;
dâ von mîn trûren wirdet kranc.;;;;;
ich hân nu des mîn herze gert:;;;;;
sorge ist an mir vil ungewert.»;;;;;
nu erwachten ouch diu kindelîn,;;;;;
Kardeiz unt Loherangrîn:;;;;;
diu lâgen ûf dem bette al blôz.;;;;;
Parzivâln des niht verdrôz,;;;;;
ern kuste se minneclîche.;;;;;
Kyôt der zühte rîche;;;;;
bat die knaben dannen tragn.;;;;;
er begunde och al den frouwen sagn;;;;;
daz se ûzme gezelte giengen.;;;;;
si tâtenz, dô si enpfiengen;;;;;
ir hêrrn von langer reise.;;;;;
Kyôt der kurteise;;;;;
bevalch der künegîn ir man:;;;;;
al die juncfrowen er fuorte dan.;;;;;
dennoch was ez harte fruo:;;;;;
kamerære sluogn die winden zuo.;;;;;
Gezucte im ie bluot unde snê;;;;;
geselleschaft an witzen ê;;;;;
(ûf der selben owe erz ligen vant),;;;;;
für solhen kumber gap nu pfant;;;;;
Condwîr âmûrs: diu hetez dâ.;;;;;
sîn lîp enpfienc nie anderswâ;;;;;
minne helfe für der minne nôt:;;;;;
manc wert wîp im doch minne bôt.;;;;;
ich wæne er kurzwîle pflac;;;;;
unz an den mitten morgens tac.;;;;;
dez her übr al reit schouwen dar:;;;;;
si nâmen der templeise war.;;;;;
die wâren gezimieret;;;;;
unt wol zerhurtieret;;;;;
ir schilt mit tjosten sêr durch riten,;;;;;
dar zuo mit swerten och versniten.;;;;;
ieslîcher truog ein kursît;;;;;
von pfelle oder von samît.;;;;;
îserkolzen heten se dennoch an:;;;;;
dez ander harnasch was von in getân.;;;;;
dane mac niht mêr geslâfen sîn.;;;;;
der künec unt diu künegîn;;;;;
stuonden ûf. ein priester messe sanc.;;;;;
ûf dem ringe huop sich grôz gedranc;;;;;
von dem ellenthaften her,;;;;;
die gên Clâmidê ê wârn ze wer.;;;;;
dô der bendiz wart getân,;;;;;
Parzivâln enpfiengen sîne man;;;;;
mit triwen werdeclîche,;;;;;
manec rîter ellens rîche.;;;;;
Des gezeltes winden nam man abe.;;;;;
der künc sprach «wederz ist der knabe;;;;;
der künc sol sîn übr iwer lant?»;;;;;
al den fürsten tet er dâ bekant;;;;;
«Wâls unde Norgâls,;;;;;
Kanvoleiz unt Kyngrivâls;;;;;
der selbe sol mit rehte hân,;;;;;
Anschouwe und Bêalzenân.;;;;;
kom er imer an mannes kraft,;;;;;
dar leistet im geselleschaft.;;;;;
Gahmuret mîn vater hiez,;;;;;
der mirz mit rehtem erbe liez:;;;;;
mit sælde ich gerbet hân den grâl:;;;;;
nu enpfâhet ir an disem mâl;;;;;
iweriu lêhn von mîme kinde,;;;;;
ob ich an iu triwe vinde.»;;;;;
mit guotem willen daz geschach:;;;;;
vil vanen man dort füeren sach.;;;;;
dâ lihen zwuo kleine hende;;;;;
wîter lande manec ende.;;;;;
gekrœnet wart dô Kardeiz.;;;;;
der betwang och sider Kanvoleiz;;;;;
und vil des Gahmuretes was.;;;;;
bî dem Plimizœl ûf ein gras;;;;;
wart gesidel und wîter rinc genomn,;;;;;
dâ si zem brôte solden komn.;;;;;
snellîche dâ enbizzen wart.;;;;;
daz her kêrt an die heimvart:;;;;;
diu gezelt nam man elliu nider:;;;;;
mit dem jungen künge se fuoren wider.;;;;;
Manec juncfrouwe unde ir ander diet;;;;;
sich von der küneginne schiet,;;;;;
sô daz si tâten klage schîn.;;;;;
dô nâmen Loherangrîn;;;;;
und sîn muoter wol getân;;;;;
die templeise und riten dan;;;;;
gein Munsalvæsche balde.;;;;;
«zeiner zît ûf disem walde,»;;;;;
sprach Parzivâl, «dâ sah ich stên;;;;;
eine klôsen, dâ durch balde gên;;;;;
einen snellen brunnen clâr:;;;;;
ob ir si wizt, sô wîst mich dar.»;;;;;
von sînen geselln wart im gesagt,;;;;;
si wisten ein: «dâ wont ein magt;;;;;
al klagende ûf friundes sarke:;;;;;
diu ist rehter güete ein arke.;;;;;
unser reise gêt ir nâhe bî.;;;;;
man vint si selten jâmers vrî.»;;;;;
der künec sprach «wir sulen si sehn.»;;;;;
dâ wart im volge an in verjehn.;;;;;
si riten für sich drâte;;;;;
und funden sâbents spâte;;;;;
Sigûnen an ir venje tôt.;;;;;
dâ sach diu künegîn jâmers nôt.;;;;;
si brâchen zuo zir dar în.;;;;;
Parzivâl durch die nifteln sîn;;;;;
bat ûf wegen den sarkes stein.;;;;;
Schîanatulander schein;;;;;
unrefûlt schône balsemvar.;;;;;
man leit si nâhe zuo zim dar,;;;;;
Diu magtuomlîche minne im gap;;;;;
dô si lebte, und sluogen zuo daz grap.;;;;;
Condwîr âmûrs begunde klagn;;;;;
ir vetern tohter, hôrt ich sagn,;;;;;
und wart vil freuden âne,;;;;;
wand si Schoysîâne;;;;;
der tôten meide muoter zôch;;;;;
kint wesnde, drumb si freude vlôch,;;;;;
diu Parzivâles muome was,;;;;;
op der Provenzâl die wârheit las.;;;;;
der herzoge Kyôt;;;;;
wesse wênc umb sîner tohter tôt,;;;;;
des künec Kardeyzes magezoge.;;;;;
ez ist niht krump alsô der boge,;;;;;
diz mære ist wâr unde sleht.;;;;;
si tâten dô der reise ir reht,;;;;;
bî naht gein Munsalvæsch si riten.;;;;;
dâ het ir Feirefîz gebiten;;;;;
mit kurzwîle die stunde.;;;;;
vil kerzen man do enzunde,;;;;;
reht ob prünne gar der walt.;;;;;
ein templeis von Patrigalt;;;;;
gewâpent bî der küngîn reit.;;;;;
der hof was wît unde breit:;;;;;
dar ûffe stuont manc sunder schar.;;;;;
si enpfiengn die küneginne gar,;;;;;
unt den wirt unt den sun sîn.;;;;;
dô truoc man Loherangrîn;;;;;
gein sînem vetern Feirafîz.;;;;;
dô der was swarz unde wîz,;;;;;
Der knabe sîn wolde küssen niht.;;;;;
werden kinden man noch vorhte giht.;;;;;
des lachte der heiden.;;;;;
do begunden si sich scheiden;;;;;
ûf dem hove, unt dô diu künegin;;;;;
erbeizet was. in kom gewin;;;;;
an ir mit freuden künfte aldar.;;;;;
man fuorte si dâ werdiu schar;;;;;
von maneger clâren frouwen was.;;;;;
Feirefîz unt Anfortas;;;;;
mit zühten stuonden bêde;;;;;
bî der frouwen an der grêde.;;;;;
Repanse de schoye;;;;;
unt von Gruonlant Garschiloye,;;;;;
Flôrîe von Lunel,;;;;;
liehtiu ougn und clâriu vel;;;;;
die truogn und magtuomlîchen prîs.;;;;;
dâ stuont ouch swankel als ein rîs,;;;;;
der schœne und güete niht gebrach,;;;;;
und der man im ze tohter jach,;;;;;
von Ryl Jernîse:;;;;;
diu maget hiez Ampflîse.;;;;;
von Tenabroc, ist mir gesagt,;;;;;
stuont dâ Clârischanze ein süeziu magt,;;;;;
liehter var gar unverkrenket,;;;;;
als ein âmeize gelenket.;;;;;
Feirefîz gein der wirtîn trat:;;;;;
diu künegîn den sich küssen bat.;;;;;
si kust och Anfortasen dô;;;;;
und was sînr urlœsunge vrô.;;;;;
Feirefîz si fuorte mit der hant,;;;;;
dâ si des wirtes muomen vant,;;;;;
Repansen de schoye, stên.;;;;;
dâ muose küssens vil ergên.;;;;;
dar zuo ir munt was ê sô rôt:;;;;;
der leit von küssen nu die nôt,;;;;;
daz ez mich müet und ist mir leit;;;;;
daz ich niht hân solch arbeit;;;;;
für si: wand si kom müediu zin.;;;;;
juncfrouwen fuortn ir frouwen hin.;;;;;
die rîter in dem palas;;;;;
belibn, der wol gekerzet was,;;;;;
die harte liehte brunnen.;;;;;
dô wart mit zuht begunnen;;;;;
gereitschaft gein dem grâle.;;;;;
den truoc man zallem mâle;;;;;
der diet niht durch schouwen für,;;;;;
niht wan ze hôchgezîte kür.;;;;;
durch daz si trôstes wânden,;;;;;
dô si sich freuden ânden;;;;;
des âbents umb daz pluotec sper,;;;;;
dô wart der grâl durch helfe ger;;;;;
für getragen an der selben zît:;;;;;
Parzivâl si liez in sorgen sît.;;;;;
mit freude er wirt nu für getragen:;;;;;
ir sorge ist under gar geslagen.;;;;;
dô diu künegîn ir reisegewant;;;;;
ab gezôch unt sich gebant,;;;;;
si kom als ez ir wol gezam:;;;;;
Feirefîz an einer tür si nam.;;;;;
Nu, diz was et âne strît,;;;;;
daz hôrt od spræch ze keiner zît;;;;;
ie man von schœnrem wîbe.;;;;;
si truog ouch an ir lîbe;;;;;
pfellel den ein künstec hant;;;;;
worhte als in Sârant;;;;;
mit grôzem liste erdâht ê;;;;;
in der stat ze Thasmê.;;;;;
Feirefîz Anschevîn;;;;;
si brâhte, diu gap liehten schîn,;;;;;
mitten durch den palas.;;;;;
driu grôziu fiwer gemachet was,;;;;;
lign alôê des fiwers smac.;;;;;
vierzec tepch, [und] gesitze mêr dâ lac,;;;;;
dan zeiner zît dô Parzivâl;;;;;
ouch dâ für sach tragn den grâl.;;;;;
ein gesiz vor ûz gehêret was,;;;;;
dâ Feirefîz unt Anfortas;;;;;
bî dem wirte solde sitzen.;;;;;
dô warp mit zühte witzen;;;;;
swer dâ dienen wolde,;;;;;
sô der grâl komen solde.;;;;;
ir habt gehôrt ê des genuoc,;;;;;
wie mann für Anfortasen truoc:;;;;;
dem siht man nu gelîche tuon;;;;;
für des werden Gahmuretes suon;;;;;
und och für Tampenteires kint.;;;;;
juncfrouwen nu niht langer sint:;;;;;
ordenlîch si kômen über al,;;;;;
fünf unt zweinzec an der zal.;;;;;
Der êrsten blic den heiden clâr;;;;;
dûhte und reideloht ir hâr,;;;;;
die andern schœner aber dâ nâch,;;;;;
die er dô schierest komen sach,;;;;;
unde ir aller kleider tiwer.;;;;;
süeze minneclîch gehiwer;;;;;
was al der meide antlütze gar.;;;;;
nâh in allen kom diu lieht gevar;;;;;
Repanse de schoye, ein magt.;;;;;
sich liez der grâl, ist mir gesagt,;;;;;
die selben tragen eine,;;;;;
und anders enkeine.;;;;;
ir herzen was vil kiusche bî,;;;;;
ir vel des blickes flôrî.;;;;;
sage ich des diens urhap,;;;;;
wie vil kamerær dâ wazzer gap,;;;;;
und waz man tafeln für si truoc;;;;;
mêr denn ichs iu ê gewuoc,;;;;;
wie unfuoge den palas vlôch,;;;;;
waz man dâ karrâschen zôch;;;;;
mit tiuren goltvazen,;;;;;
unt wie die rîter sâzen,;;;;;
daz wurde ein alze langez spel:;;;;;
ich wil der kürze wesen snel.;;;;;
mit zuht man vorem grâle nam;;;;;
spîse wilde unde zam,;;;;;
disem den met und dem den wîn,;;;;;
als ez ir site wolde sîn,;;;;;
môraz, sinôpel, clâret.;;;;;
fil li roy Gahmuret;;;;;
Pelrapeire al anders vant,;;;;;
dô sim zem êrsten wart erkant.;;;;;
der heiden vrâgte mære,;;;;;
wâ von diu goltvaz lære;;;;;
vor der tafeln wurden vol.;;;;;
daz wundr im tet ze sehen wol.;;;;;
dô sprach der clâre Anfortas,;;;;;
der im ze geselln gegeben was,;;;;;
«hêr, seht ir vor iu ligen den grâl?»;;;;;
dô sprach der heiden vêch gemâl;;;;;
«ich ensihe niht wan ein achmardî:;;;;;
daz truoc mîn juncfrouwe uns bî,;;;;;
diu dort mit krône vor uns stêt.;;;;;
ir blic mir inz herze gêt.;;;;;
ich wânde sô starc wær mîn lîp,;;;;;
daz iemmer maget ode wîp;;;;;
mir freuden kraft benæme.;;;;;
mirst worden widerzæme,;;;;;
ob ich ie werde minne enpfienc.;;;;;
unzuht mir zuht undervienc,;;;;;
daz ich iu künde mîne nôt,;;;;;
sît ich iu dienst nie gebôt.;;;;;
waz hilfet al mîn rîchheit,;;;;;
und swaz ich ie durch wîp gestreit,;;;;;
und op mîn hant iht hât vergeben,;;;;;
muoz ich sus pîneclîche leben?;;;;;
ein kreftec got Jupiter,;;;;;
waz woltstu mîn zunsenfte her?»;;;;;
minnen kraft mit freuden krenke;;;;;
frumt in bleich an sîner blenke.;;;;;
Cundwîr âmûrs diu lieht erkant;;;;;
vil nâch nu ebenhiuze vant;;;;;
an der clâren meide velles blic.;;;;;
dô slôz sich in ir minnen stric;;;;;
Feirefîz der werde gast.;;;;;
sîner êrsten friuntschaft im gebrast;;;;;
mit vergezzenlîchem willen.;;;;;
waz half dô Secundillen;;;;;
ir minne, ir lant Trîbalibôt?;;;;;
im gab ein magt sô strenge nôt:;;;;;
Clauditte unt Olimpîâ,;;;;;
Secundille, unt wîten anderswâ;;;;;
dâ wîb im diens lônden;;;;;
unt sîns prîses schônden,;;;;;
Gahmurets sun von Zazamanc;;;;;
den dûht ir aller minne kranc.;;;;;
dô sach der clâre Anfortas;;;;;
daz sîn geselle in pînen was,;;;;;
des plankiu mâl gar wurden bleich,;;;;;
sô daz im hôher muot gesweich.;;;;;
dô sprach er «hêr, diu swester mîn,;;;;;
mirst leit ob iuch diu lêret pîn,;;;;;
den noch nie man durch si erleit.;;;;;
nie rîter in ir dienst gereit:;;;;;
dô nam och niemen lôn dâ zir.;;;;;
si was mit jâmer grôz bî mir.;;;;;
daz krenket och ir varwe ein teil,;;;;;
daz man si sach sô selten geil.;;;;;
iwer bruoder ist ir swester suon:;;;;;
der mag iu dâ wol helfe tuon.»;;;;;
«Sol diu magt iur swester sîn,»;;;;;
sprach Feirefîz Anschevîn,;;;;;
«diu die krône ûf blôzem hâr dort hât,;;;;;
sô gebt mir umb ir minne rât.;;;;;
nâch ir ist al mîns herzen ger.;;;;;
ob ich ie prîs erwarp mit sper,;;;;;
wan wær daz gar durch si geschehn,;;;;;
und wolt si danne ir lônes jehn!;;;;;
fünf stiche mac turnieren hân:;;;;;
die sint mit mîner hant getân.;;;;;
einer ist zem puneiz:;;;;;
ze triviers ich den andern weiz:;;;;;
der dritte ist zentmuoten;;;;;
ze rehter tjost den guoten:;;;;;
hurteclîch ich hân geriten,;;;;;
und den zer volge ouch niht vermiten.;;;;;
sît der schilt von êrste wart mîn dach,;;;;;
hiut ist mîn hôhste ungemach.;;;;;
ich stach vor Agremuntîn;;;;;
gein eime rîter fiurîn:;;;;;
wan mîn kursît salamander,;;;;;
aspindê mîn schilt der ander,;;;;;
ich wær verbrunnen von der tjost.;;;;;
swa ich holt ie prîs ûfs lîbes kost,;;;;;
ôwî het mich gesendet dar;;;;;
iwer swester minneclîch gevar!;;;;;
ich wær gein strîte noch ir bote.;;;;;
Jupiter mîme gote;;;;;
wil ich iemmer hazzen tragn,;;;;;
ern wende mir diz starke klagn.»;;;;;
Ir bêder vater hiez Frimutel:;;;;;
glîch antlütze und glîchez vel;;;;;
Anfortas bî sîner swester truoc.;;;;;
der heiden sach an si genuoc,;;;;;
unde ab wider dicke an in.;;;;;
swie vil man her ode hin;;;;;
spîse truoc, sîn munt ir doch niht az:;;;;;
ezzen er doch glîche saz.;;;;;
Anfortas sprach ze Parzivâl;;;;;
«hêr, iwer bruoder hât den grâl,;;;;;
des ich wæn, noh niht gesehn.»;;;;;
Feirefîz begundem wirte jehn;;;;;
daz er des grâles niht ensæhe.;;;;;
daz dûhte al die rîter spæhe.;;;;;
diz mære och Titurel vernam,;;;;;
der alte betterise lam.;;;;;
der sprach «ist ez ein heidensch man,;;;;;
sô darf er des niht willen hân;;;;;
daz sîn ougn âns toufes kraft;;;;;
bejagen die geselleschaft;;;;;
daz si den grâl beschouwen:;;;;;
da ist hâmît für gehouwen.»;;;;;
daz enbôt er in den palas.;;;;;
dô sprach der wirt und Anfortas,;;;;;
daz Feirefîz næme war,;;;;;
wes al daz volc lebte gar:;;;;;
dâ wære ein ieslîch heiden;;;;;
mit sehen von gescheiden.;;;;;
si wurben daz er næme en touf;;;;;
und endelôsn gewinnes kouf.;;;;;
«Ob ich durch iuch ze toufe kum,;;;;;
ist mir der touf ze minnen frum?»;;;;;
sprach der heiden, Gahmuretes kint.;;;;;
«ez was ie jenen her ein wint,;;;;;
swaz mich strît od minne twanc.;;;;;
des sî kurz ode lanc;;;;;
daz mich êrster schilt übervienc,;;;;;
sît ich nie grœzer nôt enpfienc.;;;;;
durh zuht solt ich minne heln:;;;;;
nune mag irz herze niht versteln.»;;;;;
«wen meinstu?» sprach Parzivâl.;;;;;
«et jene maget lieht gemâl,;;;;;
mîns gesellen swester hie.;;;;;
wiltu mir helfen umbe sie,;;;;;
ich tuon ir rîchheit bekant,;;;;;
sô daz ir dienent wîtiu lant.»;;;;;
«wiltu dich toufes lâzen wern,»;;;;;
sprach der wirt, «sô mahte ir minne gern.;;;;;
ich mac nu wol duzen dich:;;;;;
unser rîchtuom nâch gelîchet sich,;;;;;
mînhalp vons grâles krefte.»;;;;;
«hilf mir geselleschefte,»;;;;;
sprach Feirefîz Anschevîn,;;;;;
«bruoder, umb die muomen dîn.;;;;;
holt man den touf mit strîte,;;;;;
dar schaffe mich bezîte;;;;;
und lâz mich dienen umb ir lôn.;;;;;
ich hôrte ie gerne solhen dôn,;;;;;
dâ von tjoste sprîzen sprungen;;;;;
unt dâ swert ûf helmen klungen.»;;;;;
Der wirt des lachte sêre,;;;;;
und Anfortas noch mêre.;;;;;
«kanstu sus touf enpfâhen,»;;;;;
sprach der wirt, «ich wil si nâhen;;;;;
durh rehten touf in dîn gebot.;;;;;
Jupitern dînen got;;;;;
muostu durch si verliesen;;;;;
unt Secundilln verkiesen.;;;;;
morgen fruo gib ich dir rât,;;;;;
der fuoge an dîme gewerbe hât.»;;;;;
Anfortas vor siechheit zît;;;;;
sînen prîs gemachet hête wît;;;;;
mit rîterschaft durch minne.;;;;;
an sîns herzen sinne;;;;;
was güete unde mildekeit:;;;;;
sîn hant och mangen prîs erstreit.;;;;;
dâ sâzen dem grâle bî;;;;;
der aller besten rîter drî,;;;;;
die dô der schilde pflâgen:;;;;;
wan si getorstenz wâgen.;;;;;
welt ir, si hânt dâ gâz genuoc.;;;;;
mit zuht man von in allen truoc;;;;;
tafeln, tischlachen.;;;;;
mit dienstlîchen sachen;;;;;
nigen al diu juncfrouwelîn.;;;;;
Feirefîz Anschevîn;;;;;
sach si von im kêren:;;;;;
daz begunde im trûren mêren.;;;;;
sîns herzen slôz truoc dan den grâl.;;;;;
urloup gab in Parzivâl.;;;;;
Wie diu wirtîn selbe dan gegienc,;;;;;
unt wie manz dâ nâch an gevienc,;;;;;
daz man sîn wol mit betten pflac,;;;;;
der doch durch minne unsanfte lac,;;;;;
wie al der templeise diet;;;;;
mit senfte unsenfte von in schiet,;;;;;
dâ von wurde ein langiu sage:;;;;;
ich wil iu künden von dem tage.;;;;;
dô der smorgens lieht erschein,;;;;;
Parzivâl wart des enein;;;;;
und Anfortas der guote,;;;;;
mit endehaftem muote;;;;;
si bâten den von Zazamanc;;;;;
komen, den diu minne twanc,;;;;;
in den tempel für den grâl.;;;;;
er gebôt ouch an dem selben mâl;;;;;
den wîsen templeisen dar.;;;;;
sarjande, rîter, grôziu schar;;;;;
dâ stuont. nu gienc der heiden în.;;;;;
der toufnapf was ein rubbîn,;;;;;
von jaspes ein grêde sinwel,;;;;;
dar ûf er stuont: Titurel;;;;;
het in mit kost erziuget sô.;;;;;
Parzivâl zuo sîm bruoder dô;;;;;
sprach «wiltu die muomen mîn;;;;;
haben, al die gote dîn;;;;;
muostu durch si versprechen;;;;;
unt immer gerne rechen;;;;;
den widersatz des hôhsten gots;;;;;
und mit triwen schônen sîns gebots.»;;;;;
«Swâ von ich sol die maget hân,»;;;;;
sprach der heiden, «daz wirt gar getân;;;;;
und mit triwen an mir rezeiget.»;;;;;
der toufnapf wart geneiget;;;;;
ein wênec geinme grâle.;;;;;
vol wazzers an dem mâle;;;;;
wart er, ze warm noch ze kalt.;;;;;
dâ stuont ein grâwer priester alt,;;;;;
der ûz heidenschaft manc kindelîn;;;;;
och gestôzen hête drîn.;;;;;
der sprach «ir sult gelouben,;;;;;
iwerr sêle den tiuvel rouben,;;;;;
an den hôhsten got al eine,;;;;;
des drîvalt ist gemeine;;;;;
und al gelîche gurbort.;;;;;
got ist mensch und sîns vater wort.;;;;;
sît er ist vater unde kint,;;;;;
die al gelîche geêret sint,;;;;;
eben hêre sîme geiste,;;;;;
mit der drîer volleiste;;;;;
wert iu diz wazzer heidenschaft,;;;;;
mit der Trinitâte kraft.;;;;;
ime wazzer er ze toufe gienc,;;;;;
von dem Adâm antlütze enpfienc.;;;;;
von wazzer boume sint gesaft.;;;;;
wazzer früht al die geschaft,;;;;;
der man für crêatiure giht.;;;;;
mit dem wazzer man gesiht.;;;;;
wazzer gît maneger sêle schîn,;;;;;
daz die engl niht liehter dorften sîn.»;;;;;
Feirefîz zem priester sprach;;;;;
«ist ez mir guot für ungemach,;;;;;
ich gloub swes ir gebietet.;;;;;
op mich ir minne mietet,;;;;;
sô leist ich gerne sîn gebot.;;;;;
bruoder, hât dîn muome got,;;;;;
an den geloube ich unt an sie;;;;;
(sô grôze nôt enpfieng ich nie):;;;;;
al mîne gote sint verkorn.;;;;;
Secundill hab och verlorn;;;;;
swaz si an mir ie gêrte sich.;;;;;
durh dîner muomen got heiz toufen mich.»;;;;;
man begund sîn kristenlîche pflegn;;;;;
und sprach ob im den toufes segn.;;;;;
dô der heiden touf enpfienc;;;;;
unt diu westerlege ergienc,;;;;;
des er unsanfte erbeite,;;;;;
der magt man in bereite:;;;;;
man gab im Frimutelles kint.;;;;;
an den grâl was er ze sehen blint,;;;;;
ê der touf het in bedecket:;;;;;
sît wart im vor enblecket;;;;;
der grâl mit gesihte.;;;;;
nâch der toufe geschihte;;;;;
ame grâle man geschriben vant,;;;;;
swelhen templeis diu gotes hant;;;;;
gæb ze hêrren vremder diete,;;;;;
daz er vrâgen widerriete;;;;;
sînes namen od sîns geslehtes,;;;;;
unt daz er in hulfe rehtes.;;;;;
Sô diu vrâge wirt gein im getân,;;;;;
sô mugen sis niht langer hân.;;;;;
durch daz der süeze Anfortas;;;;;
sô lange in sûren pînen was;;;;;
und in diu vrâge lange meit,;;;;;
in ist immer mêr nu vrâgen leit.;;;;;
al des grâles pflihtgesellen;;;;;
von in vrâgens niht enwellen.;;;;;
der getoufte Feirafîz;;;;;
an sînen swâger leite vlîz;;;;;
mit bete dan ze varne;;;;;
und niemer niht ze sparne;;;;;
vor im al sîner rîchen habe.;;;;;
dô leite in mit zühten abe;;;;;
Anfortas von dem gewerbe.;;;;;
«ine wil niht daz verderbe;;;;;
gein gote mîn dienstlîcher muot.;;;;;
des grâles krône ist alsô guot:;;;;;
die hât mir hôchvart verlorn:;;;;;
nu hân ich diemuot mir rekorn.;;;;;
rîchheit und wîbe minne;;;;;
sich verret von mîm sinne.;;;;;
ir füeret hinne ein edel wîp:;;;;;
diu gît ze dienste iu kiuschen lîp;;;;;
mit guoten wîplîchen siten.;;;;;
mîn orden wirt hie niht vermiten:;;;;;
ich wil vil tjoste rîten,;;;;;
ins grâles dienste strîten.;;;;;
durch wîp gestrîte ich niemer mêr:;;;;;
ein wîp gab mir herzesêr.;;;;;
Idoch ist iemmer al mîn haz;;;;;
gein wîben volleclîche laz:;;;;;
hôch manlîch vreude kumt von in,;;;;;
swie klein dâ wære mîn gewin.»;;;;;
Anfortasen bat dô sêre;;;;;
durch sîner swester êre;;;;;
Feirefîz der danverte:;;;;;
mit versagen er sich werte.;;;;;
Feirefîz Anschevîn;;;;;
warp daz Loherangrîn;;;;;
mit im dannen solde varn.;;;;;
sîn muoter kund daz wol bewarn:;;;;;
och sprach der künec Parzivâl;;;;;
«mîn sun ist gordent ûf den grâl:;;;;;
dar muoz er dienstlîch herze tragn,;;;;;
læt in got rehten sin bejagn.»;;;;;
vreude unt kurzwîle pflac;;;;;
Feirefîz aldâ den eilften tac:;;;;;
ame zwelften schiet er dan.;;;;;
gein sîme her der rîche man;;;;;
sîn wîp wolde füeren.;;;;;
des begunde ein trûren rüeren;;;;;
Parzivâln durch triuwe:;;;;;
diu rede in lêrte riuwe.;;;;;
mit den sîn er sich beriet,;;;;;
daz er von rîtern grôze diet;;;;;
mit im sande für den walt.;;;;;
Anfortas der süeze degen balt;;;;;
mit im durch condwieren reit.;;;;;
manc magt dâ weinen niht vermeit.;;;;;
Si muosen machen niwe slâ;;;;;
ûz gegen Carcobrâ.;;;;;
dar enbôt der süeze Anfortas;;;;;
dem der dâ burcgrâve was,;;;;;
daz er wære der gemant,;;;;;
ob er ie von sîner hant;;;;;
enpfienge gâbe rîche,;;;;;
daz er nu dienstlîche;;;;;
sîne triwe an im geprîste;;;;;
unt im sînen swâger wîste,;;;;;
unt des wîp die swester sîn,;;;;;
durch daz fôreht Læprisîn;;;;;
in die wilden habe wît.;;;;;
nu wasez och urloubes zît.;;;;;
sine solten dô niht fürbaz komn.;;;;;
Cundrî la surzier wart genomn;;;;;
zuo dirre botschefte dan.;;;;;
urloup zuo dem rîchen man;;;;;
nâmen al die templeise:;;;;;
hin reit der kurteise.;;;;;
der burcgrâve dô niht liez;;;;;
swaz in Cundrîe leisten hiez.;;;;;
Feirefîz der rîche;;;;;
wart dô rîterlîche;;;;;
mit grôzer fuore enpfangen.;;;;;
in dorft dâ niht erlangen:;;;;;
man fuort in fürbaz schiere;;;;;
mit werdem condwiere.;;;;;
ine weiz wie manec lant er reit;;;;;
unz ze Jôflanze ûf den anger breit.;;;;;
Liute ein teil si funden.;;;;;
an den selben stunden;;;;;
Feirefîz frâgete mære,;;;;;
war daz her komen wære.;;;;;
ieslîcher was in sîn lant,;;;;;
dar im diu reise was bekant:;;;;;
Artûs was gein Schamilôt.;;;;;
der von Trîbalibôt;;;;;
kunde an den selben zîten;;;;;
gein sîme her wol rîten.;;;;;
daz lag al trûrec in der habe,;;;;;
daz ir hêrre was gescheiden drabe.;;;;;
sîn kunft dâ manegem rîter guot;;;;;
brâhte niwen hôhen muot.;;;;;
der burcgrâve von Carcobrâ;;;;;
und al die sîne wurden dâ;;;;;
mit rîcher gâbe heim gesant.;;;;;
Cundrî dâ grôziu mære bevant:;;;;;
boten wârn nâch dem here komn,;;;;;
Secundillen het der tôt genomn.;;;;;
Repanse de schoye mohte dô;;;;;
alrêst ir verte wesen vrô.;;;;;
diu gebar sît in Indyân;;;;;
ein sun, der hiez Jôhan.;;;;;
priester Jôhan man den hiez:;;;;;
iemmer sît man dâ die künege liez;;;;;
bî dem namn belîben.;;;;;
Feirefîz hiez schrîben;;;;;
ze Indyâ übr al daz lant,;;;;;
wie kristen leben wart erkant:;;;;;
Daz was ê niht sô kreftec dâ.;;;;;
wir heizenz hie Indîâ:;;;;;
dort heizet ez Trîbalibôt.;;;;;
Feirefîz bî Cundrîn enbôt;;;;;
sînem bruodr ûf Munsalvæsche wider,;;;;;
wiez im was ergangen sider,;;;;;
daz Secundille verscheiden was.;;;;;
des freute sich dô Anfortas,;;;;;
daz sîn swester âne strît;;;;;
was frouwe übr manegiu lant sô wît.;;;;;
diu rehten mære iu komen sint;;;;;
umb diu fünf Frimutelles kint,;;;;;
daz diu mit güeten wurben,;;;;;
und wie ir zwei ersturben.;;;;;
daz ein was Schoysîâne,;;;;;
vor gote diu valsches âne:;;;;;
diu ander Herzeloyde hiez,;;;;;
diu valscheit ûz ir herzen stiez.;;;;;
sîn swert und rîterlîchez lebn;;;;;
hete Trevrizent ergebn;;;;;
an die süezen gotes minne;;;;;
und nâch endelôsme gewinne.;;;;;
der werde clâre Anfortas;;;;;
manlîch bî kiuschem herzen was.;;;;;
ordenlîche er manege tjoste reit,;;;;;
durch den grâl, niht durch diu wîp er streit.;;;;;
Loherangrîn wuohs manlîch starc:;;;;;
diu zageheit sich an im barc.;;;;;
dô er sich rîterschaft versan,;;;;;
ins grâles dienste er prîs gewan.;;;;;
Welt ir nu hœren fürbaz?;;;;;
sît über lant ein frouwe saz,;;;;;
vor aller valscheit bewart.;;;;;
rîchheit und hôher art;;;;;
ûf si beidiu gerbet wâren.;;;;;
si kunde alsô gebâren,;;;;;
daz si mit rehter kiusche warp:;;;;;
al menschlîch gir an ir verdarp.;;;;;
werder liute warb umb si genuoc,;;;;;
der etslîcher krône truoc,;;;;;
und manec fürste ir genôz:;;;;;
ir diemuot was sô grôz,;;;;;
daz si sich dran niht wande.;;;;;
vil grâven von ir lande;;;;;
"begundenz an si hazzen;";;;;;
wes si sich wolde lazzen,;;;;;
daz se einen man niht næme,;;;;;
der ir ze hêrren zæme.;;;;;
si hete sich gar an got verlân,;;;;;
swaz zornes wart gein ir getân.;;;;;
unschulde manger an si rach.;;;;;
einen hof sir landes hêrren sprach.;;;;;
manc bote ûz verrem lande fuor;;;;;
"hin zir: die man si gar verswuor;";;;;;
wan den si got bewîste:;;;;;
des minn si gerne prîste.;;;;;
si was fürstîn in Brâbant.;;;;;
von Munsalvæsche wart gesant;;;;;
der den der swane brâhte;;;;;
unt des ir got gedâhte.;;;;;
ZAntwerp wart er ûz gezogn.;;;;;
si was an im vil unbetrogn.;;;;;
er kunde wol gebâren:;;;;;
man muose in für den clâren;;;;;
und für den manlîchen;;;;;
habn in al den rîchen,;;;;;
swâ man sîn künde ie gewan.;;;;;
höfsch, mit zühten wîs ein man,;;;;;
mit triwen milte ân âderstôz,;;;;;
was sîn lîp missewende blôz.;;;;;
des landes frouwe in schône enpfienc.;;;;;
nu hœret wie sîn rede ergienc.;;;;;
rîch und arme ez hôrten,;;;;;
die dâ stuonden en allen orten.;;;;;
dô sprach er «frouwe herzogîn,;;;;;
sol ich hie landes hêrre sîn,;;;;;
dar umbe lâz ich als vil.;;;;;
nu hœret wes i'uch biten wil.;;;;;
gevrâget nimmer wer ich sî:;;;;;
sô mag ich iu belîben bî.;;;;;
bin ich ziwerr vrâge erkorn,;;;;;
sô habt ir minne an mir verlorn.;;;;;
ob ir niht sît gewarnet des,;;;;;
sô warnt mich got, er weiz wol wes.»;;;;;
si sazte wîbes sicherheit,;;;;;
diu sît durch liebe wenken leit,;;;;;
si wolt ze sîme gebote stên;;;;;
unde nimmer übergên;;;;;
swaz er si leisten hieze,;;;;;
ob si got bî sinne lieze.;;;;;
Die naht sîn lîp ir minne enpfant:;;;;;
dô wart er fürste in Brâbant.;;;;;
diu hôhzît rîlîche ergienc:;;;;;
manc hêrr von sîner hende enpfienc;;;;;
ir lêhen, die daz solten hân.;;;;;
guot rihtær wart der selbe man:;;;;;
er tet ouch dicke rîterschaft,;;;;;
daz er den prîs behielt mit kraft.;;;;;
si gewunnen samt schœniu kint.;;;;;
vil liute in Brâbant noch sint,;;;;;
die wol wizzen von in beiden,;;;;;
ir enpfâhen, sîn dan scheiden,;;;;;
daz in ir vrâge dan vertreip,;;;;;
und wie lange er dâ beleip.;;;;;
er schiet ouch ungerne dan:;;;;;
nu brâht im aber sîn friunt der swan;;;;;
ein kleine gefüege seitiez.;;;;;
sîns kleinœtes er dâ liez;;;;;
ein swert, ein horn, ein vingerlîn.;;;;;
hin fuor Loherangrîn.;;;;;
wel wir dem mære reht tuon,;;;;;
sô was er Parzivâles suon.;;;;;
der fuor wazzer unde wege,;;;;;
unz wider in des grâles pflege.;;;;;
durch waz verlôs daz guote wîp;;;;;
werdes friunts minneclîchen lîp?;;;;;
er widerriet ir vrâgen ê,;;;;;
do er für sie gienc vome sê.;;;;;
hie solte Ereck nu sprechen:;;;;;
der kund mit rede sich rechen.;;;;;
Ob von Troys meister Cristjân;;;;;
disem mære hât unreht getân,;;;;;
daz mac wol zürnen Kyôt,;;;;;
der uns diu rehten mære enbôt.;;;;;
endehaft giht der Provenzâl,;;;;;
wie Herzeloyden kint den grâl;;;;;
erwarp, als im daz gordent was,;;;;;
dô in verworhte Anfortas.;;;;;
von Provenz in tiuschiu lant;;;;;
diu rehten mære uns sint gesant,;;;;;
und dirre âventiur endes zil.;;;;;
niht mêr dâ von nu sprechen wil;;;;;
ich Wolfram von Eschenbach,;;;;;
wan als dort der meister sprach.;;;;;
sîniu kint, sîn hôch geslehte;;;;;
hân ich iu benennet rehte,;;;;;
Parzivâls, den ich hân brâht;;;;;
dar sîn doch sælde het erdâht.;;;;;
swes lebn sich sô verendet,;;;;;
daz got niht wirt gepfendet;;;;;
der sêle durch des lîbes schulde,;;;;;
und der doch der werlde hulde;;;;;
behalten kan mit werdekeit,;;;;;
daz ist ein nütziu arbeit.;;;;;
guotiu wîp, hânt die sin,;;;;;
deste werder ich in bin,;;;;;
op mir decheiniu guotes gan,;;;;;
sît ich diz mær volsprochen hân.;;;;;
ist daz durh ein wîp geschehn,;;;;;
diu muoz mir süezer worte jehn.;;;;;